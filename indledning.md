# Indledning

Biodiversiteten er i alvorlig krise, og arter for- svinder lige nu fra vores klode med meget stor hast. Det gælder for Danmark, såvel som resten af verden. Forskere verden over registrerer i øjeblikket en udryddelse af arter, der spås til
at blive den mest omfattende siden et asteroi- de-nedslag for 66 millioner år siden udslettede dinosaurerne (Barfod et. al, 2020; Generaldirek- toratet for Miljø, European Commission, 2022). Men til forskel fra tidligere gange, hvor mang- foldigheden af liv på jorden er faldet pludseligt, skyldes den nuværende biodiversitetskrise først og fremmest menneskets overudnyttelse af jordens ressourcer. Det vurderes, at arter i dag uddør med en hastighed, der er mere end 100 gange så høj, som den ville have været i en si- tuation uden mennesker (Dirzo & Raven 2003, Rockström m.fl. 2009).

> Den seneste nationale afrapportering af na- turens tilstand i Danmark, den såkaldte Ar- tikel 17 afrapportering, viser således at den danske natur lige nu oplever en accelereren- de negativ udvikling: hele 95 % af de under- søgte naturtyper, og 57 % af de undersøgte arter, var i en dårlig tilstand, og altså i fare for at forsvinde (Fredshavn m.fl. 2019).

> Danmark har allerede – sammen med resten af EU – fastsat en målsætning om at standse tabet af biodiversitet inden 2030. Men den fortsatte negative udvikling for biodiversite- ten viser med al tydelighed, at indsatsen skal skrues kraftigt op, hvis dette mål skal nås.

Heldigvis har forskningen givet os en solid og evidensbaseret viden om, hvad der skal til for at vende den negative udvikling. Men det kræver en omgående, målrettet og effektiv indsats. Der- for er det vigtigere end nogensinde at igangsæt- te tiltag, der beskytter, udvikler og udvider de levesteder, der huser de mest sjældne og truede arter, bedst muligt.


*↓ På ganske få årtier har Danmark mistet en femtedel af sin dagsommerfuglefauna – svarende til hele 12 arter. Den smukke sortplettet blåfugl er tæt på at følge trop – arten har i dag kun én enkelt bestand tilbage i Danmark, som findes ved Høvblege på Møn.*


![](/assets/images/sommerfugl.png)


I denne rapport giver vi et bud på, hvordan man igennem en ambitiøs rumlig planlægning kan være med til at sikre en positiv udvikling for biodiversiteten på Sjælland.


## Rapporten er inddelt i 3 afsnit:

**DEL 1**
En gennemgang af de politiske rammer for biodiversitetsindsatsen, både på nationalt og EU-plan.

**DEL 2**
En opsummering af den bedste faglige viden om, hvad der skal til for at vende biodiversi- tetskrisen.

**DEL 3**
En faglig vurdering af, hvordan man kan foretage en rumlig prioritering af arealer for biodiversitet, som kan bidrage til et samlet naturnetværk på Sjælland, og som samtidig kan bidrage til EU’s målsætning om at udta- ge 30 % landareal til beskyttet natur.


![](/assets/images/larver.png)
