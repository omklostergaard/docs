# Del 3 – Plan for etablering af naturnetværk på Sjælland

I denne del af rapporten giver vi en konkret vurdering af, hvordan man kan foretage en rumlig prioritering af arealer for biodiversitet, som kan bidrage til et samlet naturnetværk på Sjælland, og som samtidig kan bidrage til EU’s målsætning om at udtage 30 % landareal til beskyttet natur.

I planen beskriver vi 3 centrale kriterier, der bør bruges som guideline for udvælgelse af indsatsområder, så de følger de bedste faglige anbefalinger. Dernæst beskriver vi 4 metoder, som kan bruges til at identificere konkrete arealer, der opfylder ovenstående kriterier. Med udgangspunkt i disse metoder beskriver vi 4 Sjællandske fokusområder, der kan bruges som udgangspunkt for planlægning af et fremtidigt naturnetværk. Endelig beskriver vi sidst i afsnittet en række supplerende kortlag, som det kan være relevant at se på i forbindelse med en mere lokal planlægning af indsatser indenfor de udpegede fokusområder.

En mere detaljeret planlægning og prioritering af konkrete arealer, som kan indgå i et samlet naturnetværk, vil kræve en mere tilbundsgående analyse, som ligger udenfor omfanget af denne rapport.


![](/assets/images/guldbasse.png)

Foto: Anne Eskildsen

*Grøn guldbasse.* 

## Kriterier for udvælgelse af arealer

Når der skal udvælges arealer, der skal bidrage til at sikre biodiversiteten, bør hovedkriteriet være, at etablere så store, sammenhængende naturarealer som muligt (helst > 1000 ha), hvor indsatser til fordel for biodiversiteten har førsteprioritet, og hvor naturlige processer (græsning, oversvømmelse, stormfald, brand, erosion etc.) får de friest mulige rammer.

For at nå dette mål bør der fokuseres på arealer, der i prioriteret rækkefølge (i ifølge Brandmandens lov):

Sikrer varig beskyttelse og genetablering af naturlige processer på arealer med høj biodiversitetsmæssig værdi, som pt. ikke forvaltes helhjertet eller hensigtsmæssigt ifht. sikring af biodiversitet ( f.eks. lysåben natur, der i dag undereller overgræsses, potentielt våde arealer, som i dag er drænet, eller værdifuld skov, som i dag drives forstligt).

Kan være med til at udvide eller sammenbinde eksisterende værdifulde naturarealer og muliggøre genetablering af naturlige processer på stor skala. Dette kan både ske ved sammenbinding med andre naturarealer og/eller nuværende landbrugsarealer, som omlægges til varig natur.

Etablerer eller genetablerer helt nye naturarealer på stor skala, steder hvor der pt. ikke er nogen værdifuld natur i forvejen. Der kan her skeles til områder, hvor der er mulighed for genetablering af tidligere markante naturværdier ( fx drænede søer, ådeltaer eller lign.), eller områder med landbrugsjord, der har lav dyrkningsværdi, men et højt naturpotentiale, f.eks. områder, der er meget tørre/sandede/næringsfattige eller områder, der er meget våde.

## Metoder til identificering af indsatsområder

Man kan tilgå rumlig prioritering af arealer for biodiversitet på flere forskellige måder. Vi har valgt at tage udgangspunkt i to centrale og to supplerede metoder, som kan guide en prioritering på hhv. regional/national og lokal skala.

De to centrale metoder, ”Værktøj til national prioritering” og ”Bioscore”, er beskrevet og udviklet i forbindelse med udvikling af Biodiversitetskortet for Danmark, i et samarbejde mellem Aarhus Universitet og Københavns Universitet (Ejrnæs m.fl. 2014). Metoderne er begge udviklet til brug i en national kontekst. Vi vurderer, at disse metoder er de mest relevante at anvende som grundlag for en prioritering af biodiversiteten på Sjælland, da metoderne repræsenterer det bedste tilgængelige vidensgrundlag for rumlig planlægning af indsatser for Danmarks biodiversitet.

En række andre data kan dog også være relevante for vurderingen af, hvor man bør prioritere indsatser for biodiversitet. I denne rapport beskriver vi derfor 2 supplerende metoder: kommunernes udpegning af potentiel natur, samt placering og viden om eksisterende naturprojekter på Sjælland. Disse to metoder har til formål at informere om steder, hvor der allerede sker en indsats for biodiversiteten, eller hvor der vurderes at være et potentiale for at udvikle biodiversiteten yderligere.

# Metode 1: Prioritering på national skala

Metoden til national prioritering giver et overblik over, hvilke områder (10 x 10 km kvadrater), der er mest essentielle, hvis man vil opnå et nationalt netværk, der har til formål at bevare den samlede biodiversitet i Danmark. Metoden er baseret på viden om udbredelsen af de såkaldte ’rødlistede arter’, dvs. de 537 arter, der er blevet vurderet til at være i risiko for at uddø (Moeslund m.fl. 2019).

Ud fra det såkaldte komplementaritets-princip udpeger analysen den bedste dækning af den truede biodiversitet, ud fra en målsætning om at repræsentere flest mulige truede arter flest mulige steder inden for et areal svarende til 50 af Danmarks eksisterende naturareal (3.600 km2). Med andre ord definerer metoden hvilken kombination af områder, der tilsammen kan give den mest omkostningseffektive beskyttelse af Danmarks biodiversitet.

En mere udførlig beskrivelse af metoden anvendt til udregning af den nationale prioritering kan findes i DCE rapport nr. 112 (Ejrnæs m.fl. 2014).

Kortlægningen viser et mere eller mindre sammenhængende netværk af 65 kvadrater, der strækker sig over Nordsjælland, Københavnsområdet samt Midtog Sydsjælland.

> Kortlægningen viser altså, at det vil være omkostningseffektivt både økonomisk og for biodiversiteten at arbejde for udvikling af et stort, sammenhængende netværk af levesteder på tværs af Sjælland.

Bemærk dog, at der i denne analyse ikke er taget højde for, hvorvidt og i hvilket omfang det er realiserbart i praksis at skabe større fysisk sammenhængende naturarealer, vurderet under hensyn til infrastruktur i form af veje, bebyggelser, byer m.m.


![](/assets/images/ministeriet.png)

![](/assets/images/sjaelland.png)

*Figur 1. National prioritering. Kortet viser hvilke områder (10 x 10 km kvadrater), der giver den bedste dækning af truede arter indenfor et samlet areal svarende til halvdelen af Danmarks eksisterende naturareal. Udsnit for Sjælland af det samlede kort for Danmark. Kilde: Miljøministeriet.*

# Metode 2: Prioritering på lokal skala (Bioscore)
Med Bioscoren får man et overblik over, hvilke konkrete arealer, der i dag er eksisterende levesteder eller potentielle levesteder for de rødlistede (dvs. truede) arter. Denne viden er vigtig ift. at sikre, at indsatsen lægges på de konkrete arealer, hvor den giver størst udbytte, dvs. de arealer, der i dag rummer den højeste biodiversitet, jf. Brandmandens Lov.

Bioscoren er baseret på konkret viden på lokal skala (10 x 10 m kvadrater) om forekomst af rødlistede arter samt supplerende viden om udvalgte indikatorer, der viser hvor der findes vigtige levesteder for rødlistede arter. Data for kendte forekomster af rødlistede arter resulterer i en artsscore, mens data for en række artseller landskabsbaserede tilstandsindikatorer (proxydata) resulterer i en proxyscore. Bioscoren er summen af proxyscore og artsscore, og den varierer i Danmark mellem 0 og 20 point. Denne model anvendes, fordi vores viden om de rødlistede arters udbredelse i Danmark er meget ufuldstændig.

En mere udførlig beskrivelse af metoden anvendt til udregning af den nationale prioritering kan findes i DCE rapport nr. 112 (Ejrnæs m.fl. 2014).

Kortlægningen viser de konkrete arealer, der vurderes at have den største værdi som levested for truet biodiversitet (vist med rødlige farver). Kortet viser en særligt stor tæthed af arealer med høj bioscore i Nordsjælland, foruden en række vigtige områder i VestMidtog Sydsjælland.

## Kombination af metode 1 og 2

Metode 1 og 2 kan med fordel kombineres, således at den nationale prioritering (metode 1) bruges til at udpege et ’basisnetværk’ til bevarelse af biodiversitet, mens Bioscoren (metode 2) bruges til at sikre, at prioriteringen af indsatser lægges på de konkrete arealer, der giver størst udbytte på lokal skala, indenfor den nationale prioritering.

![](/assets/images/ministeriet-2.png)

![](/assets/images/sjaelland-2.png)

*Figur 2. Bioscore for Sjælland. Kortet viser lokale arealers observerede og potentielle værdi som levested for truet biodiversitet (10 x 10 m kvadrater). På kortet vises samtidig den nationale prioritering (10
x 10 km), der også er vist i figur 1. Udsnit for Sjælland af det samlede kort for Danmark. Kilde: Miljøministeriet.*

# Metode 3: Potentiel natur (Grønt Danmarkskort)

Danmark er stadig langt fra EU’s mål om udpegning af 30 % beskyttet natur, hvoraf 10 % er strengt beskyttet. I Danmark er 10 % af det lysåbne danske landareal beskyttet efter Naturbeskyttelseslovens §3. Her er tale om en beskyttelse som kun indebærer, at driften på arealer omfattet af en beskyttelse ikke må intensiveres. Derfor vil de 10 % §3 beskyttet natur langt fra kunne opfylde kriterierne til målet om 10 % Strengt beskyttet natur. Hvis EU-målene skal nås, vil det derfor være relevant at have et overblik over områder, der tilbyder et potentiale for udvikling af ny natur med en efterfølgende varig beskyttelse (jf Brandmandens Lov §4).


![](/assets/images/sjaelland-3.png)

*Figur 3. Potentiel natur. Kortet viser kommunernes udpegninger af potentielle naturområder, hvor det er muligt at genskabe værdifulde levesteder for vilde planter og dyr eller områder, som kan retableres som natur for at udvide eller skabe sammenhæng mellem eksisterende værdifulde naturområder. På kortet vises samtidig den nationale prioritering, Bioscore, samt kommunegrænser. Udsnit for Sjælland af det samlede kort for Danmark. Kilde: Miljøministeriet.*

Initiativet ’Grønt Danmarkskort’ har siden 2017 indgået som en del af planloven med det formål at sikre en forstærket indsats for større og mere sammenhængende naturområder. Grønt Danmarkskort tjener således som et strategisk planlægningsog prioriteringsværktøj til brug i prioritering af kommende naturindsatser. 

I forbindelse med kortlægningen har alle kommuner udpeget potentielle naturområder, som er defineret som områder, *”hvor det er muligt at genskabe værdifulde levesteder for vilde planter og dyr eller områder, som kan retableres som natur for at udvide eller skabe sammenhæng mellem eksisterende værdifulde naturområder”.*

Det kan f.eks. være endnu ikke udpegede potentielle naturområder, som grænser op til Natura 2000-områder eller områder med mange truede og sårbare arter, som ligger tæt på eksisterende værdifulde naturområder.

Kortet over potentielle naturområder er et relevant værktøj at anvende i denne sammenhæng, da det tydeliggør de felter indenfor den nationale prioritering (se kort 1), hvor der vurderes at være et stort potentiale for at styrke og udvide Sjællands nuværende naturarealer.

Det skal bemærkes, at ikke alle kommuner har haft lige mange ressourcer til kortlægningen
af potentiel natur. Derfor skal kortene ses som vejledende, og detaljeringsgraden kan variere fra kommune til kommune.

# Metode 4: Eksisterende naturarealer

I planlægningen af fremtidige naturindsatser er det relevant at have et overblik over, hvor på Sjælland der allerede sker større indsatser til gavn for biodiversiteten. Dette overblik kan både være relevant ift. at kunne skabe synergi med eksisterende projekter ( jf. Brandmandens Lov, § 1 og 2), og samtidig synliggøre områder, hvor der pt. mangler en ambitiøs indsats for biodiversiteten (jf. Brandmandens Lov, § 4).

I denne rapport har vi valgt at medtage en oversigt over et udvalg af de vigtigste naturarealer på Sjælland – dvs.

1. arealer af en vis størrelse (som udgangspunkt mindst 100 ha, men en række mindre arealer er medtaget, hvis de har en meget stor betydning for biodiversiteten) og

2. hvor forvaltning for biodiversitet er det primære formål (dog med undtagelse af de militære øvelsesterræner, hvor forvaltning for biodiversitet er et sekundært formål, men med forvaltningsform, der møder høje kriterier for biodiversiteten).

Disse projekter inkluderer både private/fondsejede naturprojekter, militære øvelsesterræner og andre statslige naturprojekter. Vi har desuden valgt at medtage de 3 sjællandske naturnationalparker, som er udpeget af den siddende S-regering, og som alle er i planlægningsfasen. Den nøjagtige udmøntning af disse naturnationalparker afhænger dog af den kommende regerings ønsker.

En nærmere beskrivelse af de enkelte naturprojekter, herunder deres formål, virkemidler og resultater, ligger udenfor rammerne af denne rapport.

Det skal bemærkes, at de 2 sjællandske nationalparker, Kongernes Nordsjælland og Skjoldungernes Land, ikke er medtaget i denne oversigt, da de ikke har et strengt fokus på bevarelse af biodiversitet. I denne rapport har der kun været fokus på potentiale for udvikling af tør natur. Derfor er områder med søer og andre større vådområder ikke medtaget i screeningen.
 
Det er vigtigt at bemærke, at der findes hundredvis af mindre, men stadig betydningsfulde, naturprojekter gennemført af både privat og offentlig karakter rundt omkring på hele Sjælland.
I forbindelse med en detaljeret planlægning og prioritering af lokale indsatser, vil det derfor være relevant at foretage en mere tilbundsgående analyse, af eksisterende indsatser i området, så der potentielt kan skabes synergi med disse.

# Udpegning af fokusområder

Den ovenstående kortlægning viser et mere eller mindre sammenhængende netværk af kvadrater, der strækker sig over Nordsjælland, Københavnsområdet samt Midtog Sydsjælland. Kortlægningen viser altså, at det vil være omkostningseffektivt at arbejde for udvikling af et stort, sammenhængende netværk af levesteder på tværs af Sjælland.



1. Knudshoved Odde (280 ha), P
2. Kattrup Vildnis (900 ha), P
3. Feddet (600 ha), P
4. Lerbjerg skov (120 ha), P
5. Store Åmose-Ulkestrup Lyng (100 ha), P
6. Holmegårds Mose (ca. 320 ha), P
7. Allindelille Fredskov (61 ha), P
8. Eskebjerg Vesterlyng (326 ha), P
9. Melby Overdrev-Liseleje PlantageAsserbo Plantage-Tisvilde Hegn (ca. 2000 ha), O
10. KulsbjergØvelsesterræn(ca.494ha),O
11. Næstvedøvelsesterræn(ca.280ha),O
12. AntvorskovØvelsesterræn (ca. 520 ha), O
13. JægersprisSkydeterræn (ca. 1183 ha), O
14. Høvelte-Sandholm-Sjælsmark Øvelsesterræn (ca. 492 ha), O
15. KalvebodFælled(ca.2000ha),O
16. Røsnæs(70ha),O
17. NaturnationalparkBidstrup (500 ha), O, K
18. NaturnationalparkGribskov (1300 ha), O, K
19. NaturnationalparkHellebæk (630 ha), O, K
  
![](/assets/images/sjaelland-tal.png)

*Figur 4. Kortet viser et udvalg af de væsentligste naturarealer på Sjælland. Arealerne inkluderer både private/fondsejede naturprojekter, militære øvelsesterræner og andre statslige naturprojekter, herunder de 3 planlagte naturnationalparker på Sjælland. P: Private arealer, O: Offentlige arealer, K: Kommende projekter. På kortet vises samtidig den nationale prioritering, Bioscore, samt kommunegrænser. Kilde: Miljøministeriet.*

I den videre planlægning af et naturnetværk for Sjælland, anbefales det derfor, at prioritere indsatser, der ligger indenfor de udpegede kvadrater.

Indenfor det samlede netværk af kvadrater, er der mulighed for både at arbejde på flere skalaer, dvs. indenfor enkelte udvalgte kvadrater eller på tværs af flere/mange kvadrater. Begge tilgange vil have en gavnlig effekt for biodiversiteten. Ét 10x10 km kvadrat svarer til 10.000 ha. Til sammenligning er den største af de 15 naturnationalparker, der er på tegnebrættet, Hanstholm Naturnationalpark, på ca. 5.000 ha.

Flere projekter inden for og på tværs af kvadratnettet, på f.eks. 1.000 ha., placeret og forvaltet med udgangspunkt i bedste faglige viden, vil være med til at hæve skalaen af naturindsatser i Danmark. Samtidig er det vigtigt, at udviklingen af nye projekter ikke strander på, at der ikke kan skabes fysisk sammenhæng på tværs af flere kvadrater.

I forhold til udvikling af projekter på stor skala, dvs. på tværs af flere kvadrater, springer en række områder frem, der viser et særligt potentiale for udvikling af sammenhængende natur. Disse beskrives overordnet nedenfor. Beskrivelserne skal dog ses som en første screening uden hensyntagen til ejerforhold, infrastruktur eller andre fysiske barrierer. Der er derfor ikke på nogen måde tale om endelige udpegninger.

### Røsnæs – Kalundborg Asnæs – Sjællands Odde – Nykøbing Sj.

Et sammenhængende område på 10 kvadrater, der strækker sig langs hele kystområdet fra Røsnæs til Nykøbing Sj. Området inkluderer helt særlige naturværdier på bl.a. Røsnæs (15), men også Saltbæk Vig og Eskebjerg Vesterlyng bør fremhæves for deres høje værdi for biodiversiteten. Kommunernes kortlægning af naturpotentialer viser både mange mindre og større områder, der bl.a. kan tjene til at sammenbinde eksisterende naturarealer.

### Hornsherred – Midtsjælland – Næstved – Vordingborg

Et sammenhængende område på i alt 14 kvadrater, der strækker sig hele vejen fra Hornsherred
i nord til Vordingborg i syd. Området indeholder allerede mange vigtige naturarealer, og der findes både store private og offentlige naturprojekter i området. Af private naturprojekter kan særligt fremhæves Knudshoved Odde (1, se nærmere beskrivelse af projektet under afsnittet ‘Eksempler på ambitiøse danske naturprojekter’ nedenfor), og Lerbjerg Skov (4), som ejes af Den Danske Naturfond. Desuden bør det fremhæves, at den planlagte Naturnationalpark Bidstrup (17) ligger indenfor dette område.


![](/assets/images/odden.png)

*Figur 5. Kortet viser forslag
til et fokusområde på i alt 10 sammenhængende kvadrater (markeret med rød). På kortet er desuden angivet 2 af de mest væsentlige naturarealer i området: Eskebjerg Vesterlyng (8) og Røsnæs (16). På kortet er angivet kommunernes udpegninger af potentielle naturområder, hvor det er muligt at genskabe værdifulde levesteder for vilde planter og dyr eller områder, som kan retableres som natur for at udvide eller skabe sammenhæng mellem eksisterende værdifulde naturområder (vist med grøn farve). På kortet vises samtidig den nationale prioritering, Bioscore, samt kommunegrænser. Kilde: Miljøministeriet.*



![](/assets/images/bidstrup.png)

*Figur 6. Kortet viser forslag til et fokusområde på i alt 14 sammenhængende kvadrater (markeret med rød). På kortet er desuden angivet 6 af de mest væsentlige naturarealer i området: Knudshoved Odde (1), Lerbjerg Skov (4), Holmegårds Mose (6), Allindelille Fredskov
(7), Næstved Øvelsesterræn (11) og Naturnationalpark Bidstrup (17). På kortet er angivet kommunernes udpegninger af potentielle naturområder, hvor det er muligt at genskabe værdifulde levesteder for vilde planter og dyr eller områder, som kan retableres som natur for at udvide eller skabe sammenhæng mellem eksisterende værdifulde naturområder (vist med grøn farve). På kortet vises samtidig den nationale prioritering, Bioscore, samt kommunegrænser. Kilde: Miljøministeriet.*

Kommunernes kortlægning af potentielle naturarealer (vist med grøn) viser et næsten sammenhængende netværk af områder med potentielle naturværdier på tværs af hele området, hvilket er interessant ift. en videreudvikling af naturen på tværs af dette store område.

### Køge – Faxe Præstø

Et område på 7 kvadrater, der strækker sig langs hele kysten fra Køge i nord til Præstø i syd. Området er hjemsted for et spændende nyt privat naturprojekt, Fedded (3), på hele 600 ha, som drives af Strandegård Gods, og som i 2021 modtog årets naturpris fra 15. Juni Fonden for sin ambitiøse indsats for biodiversiteten. 

Kommunernes kortlægning af potentielle naturarealer viser særligt potentiale for udbygning af eksisterende naturværdier omkring Stevns.


![](/assets/images/stevns.png)

*Figur 7. Kortet viser forslag til et fokusområde på i alt
7 sammenhængende kvadrater (markeret med rød). På kortet er desuden angivet et af de mest væsentlige naturarealer i området: Feddet (3). På kortet er angivet kommunernes udpegninger af potentielle naturområder, hvor det er muligt at genskabe værdifulde levesteder for vilde planter og dyr eller områder, som kan retableres som natur for at udvide eller skabe sammenhæng mellem eksisterende værdifulde naturområder (vist med grøn farve). På kortet vises samtidig den nationale prioritering, Bioscore, samt kommunegrænser. Kilde: Miljøministeriet.*

### Nordsjælland
Et meget stort område på 16 kvadrater, der indeholder noget af Sjællands vigtigste naturarealer, herunder Melby Overdrev-Liseleje Plantage-Asserbo Plantage-Tisvilde Hegn (9), på ikke mindre end 2000 ha. Området indeholder desuden 2 planlagte Naturnationalparker: Gribskov (18) på 1300 ha, og Hellebæk (19) på 630 ha.

Området er præget af høj befolkningstæthed, hvilket kan være en potentiel barriere for udvikling af nye, store naturarealer, men der er fortsat et potentiale for at sikre og optimere de store naturværdier, der allerede findes i området.


![](/assets/images/nordsjaelland.png)

*Figur 8. Kortet viser forslag til et fokusområde på i alt 16 sammenhængende kvadrater (markeret med rød). På kortet er desuden angivet 5 af de mest væsentlige naturarealer i området: Melby Overdrev-Liseleje Plantage-Asserbo Plantage-Tisvilde Hegn (9), Jægerspris Skydeterræn (13), Høvelte-Sandholm-Sjælsmark Øvelsesterræn (14), Naturnationalpark Gribskov (18), og Naturnationalpark Hellebæk (19). På kortet er angivet kommunernes udpegninger af potentielle naturområder, hvor det er muligt at genskabe værdifulde levesteder for vilde planter og dyr eller områder, som kan retableres som natur for at udvide eller skabe sammenhæng mellem eksisterende værdifulde naturområder (vist med grøn farve). På kortet vises samtidig den nationale prioritering, Bioscore, samt kommunegrænser. Kilde: Miljøministeriet.*

## Kriterier for udvælgelse af indsatsområder indenfor de udpegede fokusområder

Der findes en lang række andre supplerende kortlag, som kan være med til at informere om potentielle fokusområder for biodiversiteten. Det kan derfor være relevant at se på disse lag i forbindelse med en mere lokal planlægning af indsatser indenfor de udpegede fokusområder.

Disse er f.eks.:

### 1. Andel/nærhed til §3 natur eller værdifulde skovarealer (§25 skov).

Omkring 10 procent af Danmarks areal er beskyttet gennem naturbeskyttelseslovens § 3. Det er de lysåbne naturtyper: Søer, moser, ferske enge, strandenge, heder, overdrev og vandløb. Disse naturtyper er beskyttede overalt, hvor de forekommer i Danmark, når kriterierne for beskyttelsen er opfyldt. Beskyttelsen indebærer et forbud mod at foretage ændringer i naturens tilstand.

§ 25-skov er naturmæssigt særlig værdifulde skove, der ikke er omfattet af Natura 2000 (se nedenfor), og er beskrevet i Skovlovens § 25. I alt er 2000 ha skov udpeget. Der er tale om skov, som har særlig stor betydning for bevarelse af biologisk mangfoldighed i Danmark – forstået på både system-, artsog genniveau. Det kan også være skov, som har anden særlig stor naturhistorisk værdi ( fx naturgeografisk eller geologisk).

### 2. Andel/nærhed til Natura 2000

Natura 2000 er betegnelsen for et netværk af beskyttede naturområder i EU. Områderne har til formål at bevare og beskytte naturtyper og vilde dyreog plantearter, som er sjældne, truede eller karakteristiske for EU-landene. I Danmark er der udpeget 250 Natura 2000-områder. De udgør tilsammen 9 % af landarealet. Inden for de udpegede områder, Natura 2000-områderne, gælder særlige retningslinjer for at behandle planer og projekter, herunder ansøgninger om tilladelse mv., der kan påvirke Natura 2000-områder, for derigennem at beskytte arter og naturtyper. Desuden er der krav om overvågning af og rapportering om naturens tilstand.

### 3. Nærhed til lavbundsog vådområder

Som led i bestræbelserne på at begrænse udledningen af drivhusgasser, er der en politisk målsætning om at der skal etableres 100.000 ha lavbundsprojekter. Ligeledes har der siden slutningen af 1980’erne været fokus på etablering af og gennemført hundredvis af vådområdeprojekter i Danmark.

For både lavbundsog vådområdeprojekterne har det primære formål ikke været naturgenopretning, men at nedbringe hhv. drivhusgasser og næringsbelastningen. Det kan være svært at få naturhensyn og naturgenopretning til at spille sammen med disse miljømål, særligt når virkemidlerne er målrettet omsætning af næringsstoffer (AU Ecoscience, 2022).

Gennemføres projekterne på tidligere landbrugsjord eller næringsrige, artsfattige kulturenge, vil der ofte være en positiv effekt på områdets naturværdier, særligt for fuglelivet, men generelt vil effekten for biodiversiteten være begrænset. Gennemføres projekterne i eksisterende, værdifuld natur, vil effekten på den terrestriske natur ofte være negativ (AU Ecoscience, 2022).

Begge disse projekttyper gennemføres ofte i eller i tilknytning til ådale. Der er dermed et oplagt potentiale for at samtænke naturprojekter med lavbundsog vådområdeprojekter. Umiddelbart er der dog normalt ingen målsætninger for biodiversitet i disse projekter, selvom der er et stort potentiale for dette. Skal indsatser for biodiversitet indtænkes er det afgørende, at det bliver tænkt ind allerede fra opstart af projektet (AU Ecoscience, 2022).

### 4. Dansk natur Indikator (DNI)

DNI er en målestok for, hvor effektivt forvaltningen af et naturområde bidrager til at standse biodiversitetskrisen. DNI er udviklet af Aarhus Universitet. I DNI kombineres viden om 3 elementer: naturens tilstand, den lovsikrede beskyttelse af naturen samt realiseringen af de vigtigste naturlige processer (herunder græsning og hydrologi). De tre elementer af god naturforvaltning spiller sammen og forstærker hinanden. En indsats for naturen er altså mest værd, hvis den foregår i områder, som allerede er vigtige for truede arter, og hvis den både omfatter beskyttelse og plads til naturlige processer. Viden om disse 3 processer samles i en score, som går fra 0-100. For at få en høj DNI-score skal naturens tilstand altså være god, naturbeskyttelsen effektiv, og der skal være plads til de naturlige processer. I indeværende rapport er DNI ikke brugt som grundlag for screening af områder, da der pt. ikke er en plan for opdatering af kortet, ligesom der mangler viden om mange af de processer, som reelt foregår på arealerne.

En udførlig beskrivelse af DNI er publiceret af Ejrnæs m.fl. (2021).

### 5. Infrastruktur f.eks. i form af motorveje, byer, industriområder m.m.
Veje, jernbaner, byer og industriområder kan udgøre en væsentlig barriere for udvikling af sammenhængende naturarealer, særligt når de inkluderer tilstedeværelsen af store planteædere som heste, kvæg, elge, bison og hjortevildt. For eksempel vil det være forbundet med øget risiko for trafiksikkerheden, hvis store planteædere sættes ud i områder med vejeller jernbanestrækninger, ligesom det kan være konfliktfyldt at indhegne større arealer, der inkluderer bebyggelse. Der arbejdes i flere internationale projekter på at finde løsninger på disse udfordringer.

# Eksempler på ambitiøse danske naturprojekter

## Knudshoved Odde:

På Knudshoved Odde er der i 2019 igangsat et 5-årigt EU Life projektet ”Clima-Bombina”. Projektet har til formål at skabe nye levesteder for klokkefrø, andre padder og fugle, for at modvirke klimaforandringer i kystnære områder. Projektområdet er på 280 hektar. Stiftung Naturschutz Schleswig-Holstein er partner i projektet og har erfaring fra lignende tyske projekter. Projektet er udviklet i et tæt samarbejde mellem ejerne af Rosenfeldt gods (lodsejerne på arealet) og Vordingborg kommune.

For at imødegå truslerne mod de eksisterende naturværdier på arealerne og sikre robuste levedygtige bestande for særligt padder, men også andre sjældne og truede dyr og planter, bliver der gennemført en række naturforbedrende tiltag.

*Konkrete tiltag:*

* Genetablering af naturlig hydrologi: Er en af de vigtigste aktioner i projektet. To pumpestationer er lukket, der er fjernet dræn og brønde. Desuden er der etableret ca. 30 nye vådområder og vandhuller.

* Etablering af naturnær helårsgræsning: Arealerne græsses med hårdføre Exmoor ponyer og Galloway-kvæg. En ekstensiv græsning er væsentlig ift. at sikre en gunstig naturudvikling på arealerne.

* Omlægning af landbrugsjord til varig natur : I projektet skal der etableres 170 hektar ny habitat-natur. For at sikre det bedst mulige udgangspunkt for naturudviklingen, indsamles og udsåes lokale frø fra vilde planer i området. Desuden udlægges natur-tørv fra naturarealerne på Knudshoved.

* De eksisterende 130 hektar med habitatnatur skal sikres gunstig bevaringsstatus.

* Strukturer i landskabet: Der lægges 600 store kampesten tilbage på de tidligere dyrkede marker i projektområde. Stenene graves 2/3 ned i jorden.


![](/assets/images/heste-eng.png)

(LIFE Clima-Bombina, 2022)
 
*Exmoor ponyer græsser de nyetablerede naturarealer på Knudshoved Odde. For bare 3 år siden var der intensivt dyrkede marker her, men i dag er det biodiversitet, der har hovedfokus.*

## Kattrup vildnis

Kattrup Gods har gennem generationer været drevet som traditionelt landog skovbrug. Ejerne har nu besluttet, at genforvilde naturen via projektet ”Kattrup Vildnis”. Kattrup Vildnis vil udgøre ca. 900 hektar ud af godsets samlede areal på 1.200 hektar. På de resterende ca. 300 hektar udenfor hegnet, omlægges landbrugsdriften til en driftsform, der bearbejder jorden mindst mulig, og dermed lagrer mere CO2.

Målet med Kattrup Vildnis er, at der i løbet af en kort årrække vil udvikles en vild natur på de tidligere markarealer, skove og enge, der tilsammen udgør et stort sammenhængende naturområde. Det skal ske ved, at der opsættes et stort hegn (sker ultimo 2022/primo 2023) hvor naturen får lov at udvikle sig selv med hjælp fra store græssende hjemmehørende dyr.

*Konkrete tiltag:*

* Der indhentes faglig viden om optimale indsatser og hvilke processer der fremmer og booster biodiversiteten bedst muligt.

* Der udsættes store hjemmehørende dyr, såsom europæisk bison, elg, kronvildt, dåvildt, vildheste og vildsvin (vil ske efterhånden som der kan indkøbes egnede dyr).

* Dyrene skal gå vildt og ude året rundt. De skal udvikle naturen og sikrer, at arealerne ikke vokser til, men derimod blomstrer og skaber liv til flora, fauna og funga.

* Der udarbejdes en baseline og moniteres løbende på projektet.

* Der vil være fokus på lokal udvikling og vækst gennem bl.a. bæredygtig turisme, oplevelsesøkonomi, og lokalt fremstillede kvalitetsprodukter.

Kattrup Vildnis er ikke en afvikling af landbruget, men derimod en udvikling af et ekstensivt og klimavenligt landbrug, der øger biodiversiteten og optimerer mængden af jordbundet CO2. Projektideen er i høj grad opstået på baggrund af inspiration fra (Kattrup Vildnis, 2022) Knepp Estate (se nedenstående beskrivelse).


# Eksempler på ambitiøse udenlandske naturprojekter

## Knepp Estate

Ejerne af Kneppe Estate, Sir Charles Burrell og Isabella Tree, besluttede i slutningen af 1990 ́erne at gennemføre en radikal ændring af deres hidtidige intensive planteavlsdrift. Over de efterfølgende år indsamlede de faglig viden og omlagde ca. 1.400 ud af de samlede ca. 1.700 ha til et genforvildningsprojekt. Gennem mange generationer havde landmænd kæmpet mod den tunge lerjord, som var blevet ødelagt, ufrugtbar og resulterede i en dårlig økonomi og en natur på et nulpunkt. I dag tjenes væsentligt mere end da der var traditionel landbrugsproduktion.

*Konkrete tiltag:*

* Ejerne etablerede fra startet et tæt samarbejde med de dygtigste biodiversitetsforskere i indog udland, som via udarbejdelse af en baseline, samt løbende monitering følger udviklingen i området meget tæt.

* Projektområdet er inddelt i 3 fysisk adskilte enheder (pga. veje) af næsten ens størrelse (dvs. knap 500 ha pr. enhed).

* De 3 områder er startet forskelligt op, så udviklingen i f.eks. hhv. udsåning/ingen udsåning kan følges bl.a. via forsøg med podning af artsfattige arealer med hø og frø fra lokalt, artsrigt græsland

* Dyrene er komme på arealerne i forskellige tempo, ligesom management varierer.

* I 2022 er der følgende dyr på arealerne ( fordelt mellem de 3 indhegninger): 290 kvæg af racen gamle engelske langhorn, 6 tamworth grise, 100 kronhjorte, 29 exmoor ponyer og 290 dådyr. Der er i 2022 også udsat 2 bævere.

* Alle dyrene lever et frit liv (ude året rundt, tilskudsfodres ikke og reguleres kun vha. hegn og afskydning/slagtning).

* Der igangsættes løbende nye forskningsprojekter for at følge udviklingen i forvaltningsindsatsen for givne arter.

* Kødet afsættes især lokalt

* Der satses på oplevelsesøkonomi i form af safari, gourmet, glamping, yoga, naturvandringer og oplæg. Der er fokus på en rolig og fredelig atmosfære for dyr og mennesker, dvs. ingen mountainbike etc.

* Der er offentlig adgang af afmærkede vandreruter for gående og ryttere.

* De levende hegn har fået lov til at brede sig, ligesom nye krat vokser frem pga. det lave græsningstryk.

Resultaterne fra genforvildningsprojektet er overvældende: Der er registreret over 3000 arter, heraf 75 nationalt sjældne arter, 13 flagermusearter og 22 rødlistede fugle. Bl.a. er storken komme retur. En art som har været forsvundet fra England i mange år. Desuden stiger antallet af arter og individer af dagsommerfugle markant over årene. Botanisk har arealerne dog ikke gennemgået samme positive udvikling (Knepp Estate, 2022).


![](/assets/images/knepp-estate.png)

*Et ambitiøst naturgenopretningsprojekt på Knepp Estate i England har demonstreret de enorme biodiversitetsmæssige gevinster, som kan opnås ved en genforvildning af tidligere dyrkede arealer, bl.a. med hjælp fra vilde bestande af heste, kvæg og grise. Projektet tjener som forbillede for flere spændende naturprojekter på Sjælland, heriblandt Kattrup Vildnis og Knudshoved Odde. Foto: Knepp Estate.*

