# DEL 2 – Hvad skal der til for at vende udviklingen for biodiversiteten?

# Indsatser der skal gennemføres for at vende udviklingen for biodiversiteten

Fagligt har vi både nationalog international viden nok til at skabe positive forandringer for biodiversiteten. Det der lige nu er allermest brug for, er konkrete initiativer og handlinger som kan medvirke til (1) at standse nedbrydningen af de tilbageværende levesteder og (2) at udvide eksisterende kerneområder (hot spots) for biodiversiteten ved at skabe større, mere sammenhængende og mere dynamiske levesteder.

# Udfordringerne for dansk natur

Udfordringerne for dansk natur er beskrevet i talrige publikationer. Der er bl.a. gennemført en forskningsmæssig kortlægning og opnået konsensus om, hvilke væsentligste udfordringer der er for den danske biodiversitet (Barfod, A.; m.fl.; 2020).

Her er der identificeret fem hovedudfordringer i forhold til at få en rig og varieret natur i Danmark nævnt i vilkårlig rækkefølge (Barfod, A.; m.fl.; 2020):

1. Mangel på plads til naturarealer

2. Ensartethed og mangel på sammenhæng i tid og rum (kontinuitet) af eksisterende naturarealer

3. Dræning og afvanding

4. Mangel på store nøglearter (planteædere) og deres funktioner

5. Udledning af miljøfremmede stoffer og næringsstofbelastning

# Handlemuligheder

Der er ligeledes konsensus omkring, hvilke konkrete handlemuligheder, der skal til for at modvirke en fortsat forringelse af den danske natur og som vil bidrage til at vende den negative udvikling for biodiversiteten i Danmark (Barfod, A.; m.fl.; 2020):

1. Etablering af flere selvforvaltende naturområder på mere end 1000 ha

2. Genopretning af naturlig hydrologi

3. Udlægning af urørt skov

4. Genopretning af nøglearter (store planteædere)

5. Genopretning af små naturområder

## Ad 1 Etablering af flere selvforvaltende naturområder på mere end 1000 ha

Naturen i Danmark mangler plads. Størstedelen af Danmarks naturarealer er i dag under 10 ha. Dette betyder, at naturarealerne mangler den naturlige variation i levesteder, der er nødvendig for at opretholde en rig biodiversitet, samtidig med, at arealerne er mere sårbare overfor påvirkninger udefra, f.eks. fra markdrift, trafik og andre forstyrrelser.

> Det anbefales derfor, at der skabes sammenhængende områder på tusind hektar eller mere, som reserveres til naturformål. Det skyldes, at der er en stærk sammenhæng mellem antallet af arter og naturarealernes størrelse – jo større areal jo flere arter.


![](/assets/images/mark.png)

Foto: Anne Eskildsen

*En af de vigtigste handlemuligheder, der skal til for at standse tabet af biodiversitet, er etablering af store, sammenhængende naturområder på tusind hektar eller mere.* 

Store områder, hvor naturen gennem årtier har fået lov at råde, vil udvikle en mosaik af forskelligartede levesteder. For eksempel vil der findes en variation i fugtighed, næringsindhold og jordbundstyper, ligesom der vil være en variation i plantedække, fra lysåben til tilgroet. Samlet set giver denne variation mulighed for, at mange flere dyr, planter og svampe kan finde egnede levesteder, da de er tilpasset deres forskelligartede levevilkår.

## Ad 2 Genopretning af naturlig hydrologi

Der mangler vand i det danske landskab. Således skønnes det, at omkring 53 % af landskabet i dag er drænet (Olesen 2009). Tilstedeværelsen af en naturlig hydrologi er en vigtig faktor for mange dyr og planter, hvoraf mange i dag er ekstremt sjældne.

> Et vigtigt redskab til at begrænse tabet af biodiversitet er derfor at lede vandet tilbage i landskabet. Det kan ske ved så vidt muligt at genoprette den naturlige hydrologi. Indsatser kan f.eks. være at standse grødeskæring og oprensning af vandløb.

Et anden centralt virkemiddel er, at dræn og grøfter sløjfes. Særligt dem, som leder vand direkte i vandløb og søer. Endelig kan der ske en genetablering af naturlige, slyngede forløb i tidligere udrettede åer og en genetablering af hydrologien i vandhuller, søer moser, kær, væld, vandløb og våde enge som bør genoprettes Derudover er det vigtigt at sikre, at der sker en begrænsning og reduktion i næringsstofbelastning af vandmiljøet.

Da omkring 20 % af Danmarks samlede areal er lavbundsjorde (Barfod, A.; m.fl.; 2020), er der her et stort potentiale for at få genskabt vigtige levesteder. En stor andel af disse områder er dog drænede og mere eller mindre intensivt opdyrkede. Fokus lige nu er i høj grad på at udtage disse arealer til klimaformål, der kan dog hentes en betydelig gevinst for biodiversiteten, hvis projekterne projekteres rigtigt fra starten.


![](/assets/images/trae.png)

Foto: Anne Eskildsen

*Dræning og afvanding er en af de største trusler mod biodiversiteten i Danmark. Her ses et eksempel på, hvordan den naturlige hydrologi er genoprettet på et areal ved at bryde gamle dræn, til glæde for padder, fugle, planter og insekter.*

## Ad 3 Udlægning af urørt skov

Gamle skove udgør en af de mest artsrige naturtyper i Danmark og er levested for mange truede arter. Et centralt virkemiddel i forsøget på at stoppe tilbagegangen i biodiversiteten er derfor en strategisk udtagning af skov med biodiversitet som det primære mål.

> Den største biodiversitet findes i naturligt uberørt skov (Johannes m.fl., 2013). Der bør derfor stiles mod at sikre de skove og udvikle øvrige skove i retning af at bevare og fremme gamle træer, veterantræer, dødt ved, naturlig hydrologi, samt en mosaik af tilgroningsstadier i lysninger opstået som følge af træfald.

Desuden skabes de bedste forhold for biodiversiteten i træbevoksning bestående af mange hjemmehørende arter.

Genetablering af de økosystemer, der kendetegner en skov i god naturtilstand, kan fremskyndes med aktive indgreb. Ligesom den naturlige dynamik bliver fremmet, når de naturlige forstyrrelser får lov at råde i form af oversvømmelser, stormfald, græsning og brand.

Som følge af Naturog Biodiversitetspakken skal der udlægges 75.000 ha til urørt skov.

Udlægningen af urørte skovbevoksede arealer bør tænkes sammen med forvaltningen af tilstødende mere åbne naturområder, så de eksisterende unaturligt skarpe skel imellem naturtyper bliver udvisket.


![](/assets/images/ugle.png)

Foto: Colourbox

*Gamle, døde og skadede træer er rige på levesteder for fugle, svampe, insekter og andre arter. Derfor har de høj værdi for biodiversiteten.*

## Ad 4 Genopretning af nøglearter

Biodiversiteten er udviklet i økosystemer, som har været karakteriseret af naturlige processer herunder de store dyrs økosystemfunktion. Store dyr er derfor en nøglefaktor for biodiversitet via græsning og de forstyrrelser de skaber, som f.eks. spredning af frø, samt omsætning og spredning af organisk materiale ( f.eks. møg og kadavere). Derfor er udsætning af vilde planteædere, herunder forvildede husdyr, et vigtigt led i genopretningen af de økologiske processer. Vildsvin, kvæg, heste, elg, bæver og hjorte er eksempler på store dyr med vigtige økosystemeffekter i Danmark.

> Planteæderne har en tydelig effekt på vegetationens struktur, men også på omsætningen af kulstof i økosystemer. Dyrene skaber levesteder og resurser for andre organismer. Store, sammenhængende og varierede naturarealer kan bidrage til, at dyrene kan udøve deres økosystemfunktioner uden eller med minimale behov for indgreb.

Den mest optimale forvaltning for biodiversitet opnås med en naturlige tæthed af græssende dyr, der går ude på naturarealerne året rundt uden supplerede foder. Den naturlige tæthed af planteædere er i Danmark udregnet til at ligge mellem 70-250 kg levende dyr pr. ha. Ved denne tæthed vil dyrene kunne klare sig igennem vinteren med den føde, der findes naturligt på arealet (Fløjgaard m.fl., 2021).

I Danmark ligger tætheden af vilde planteædere, hovedsageligt på hjortevildt, dog langt under denne grænse, kun ca. 5 kg/ha. Derimod er tætheden af landbrugsdyr, som bruges til naturpleje ofte alt for høj – ofte mellem 400-1200 kg/ ha, samtidig med at dyrene kun går på naturarealerne i en kortere periode over sommeren eller/og tilskudsfodres. Kun ca. 20 % af de §3 beskyttede lysåbne naturtyper i Danmark forvaltes med tilskud til græssende dyr (pers. med. Camilla Fløjgaard, 2022). Der søges græsningstilskud til langt hovedparten af de græssede naturarealer i Danmark. Det betyder altså at ca. 80 % af de lysåbne §3 beskyttede arealer ikke græsses. De §3 beskyttede naturarealer er Danmarks vigtigste naturarealer.

> En væsentlig udfordring i den danske naturforvaltning er derfor, at naturarealer i Danmark enten overgræsses eller slet ikke græsses.

Et centralt virkemiddel til at opnå optimal græsning på naturarealerne – og samtidig undgå utilsigtede konflikter med samfundet, f.eks. i form af markskader og påkørsler – er derfor etablering af store, hegnede naturarealer, hvor store planteædere som hest, kvæg, bison, elg og hjortevildt kan udfolde deres nøglefunktioner, til glæde for biodiversiteten.


![](/assets/images/hest.png)

Foto: Anne Eskildsen

*Græssende dyr som kvæg eller heste, som går ved naturlige tætheder (dvs. 70-250 kg/ha) er en nøglefaktor for udvikling af en rig biodiversitet. Her ses en exmoor pony, som er en meget anvendt race i naturforvaltningen pga. sin robusthed.*

## Ad 5 Genopretning af små naturområder

Dansk natur er stærkt fragmenteret. Derfor er det vigtigt også at beskytte små, tilbageværende pletter af natur i landskabet. De små arealer kan indeholde rester af bevaringsværdige og værdifulde arter eller naturtyper. For eksempel kan de være hjemsted for små bestande af tidligere udbredte arter, som nu er forsvundet fra det omgivne landskab. Dette ses ofte på f.eks. gravhøje og i markskel, som i dag fortæller historien om tidligere tiders artsrigdom i de lokale landskaber. De små naturområder ligger imidlertid spredt i landskabet med stor randpåvirkning, hvilket gør at de tilbageværende arter er stærkt pressede.

Naturbeskyttelseslovens §3 sikrer mod fjernelse og intensivering af driften på de beskyttede naturarealer (overdrev, enge, heder, moser), men der er ingen lovgivning, der hindrer at en række af de mindre småbiotoper kan fjernes. Det gælder f.eks. hegn, markveje, krat m.m. Generelt anbefales et stop for ødelæggelsen af småbiotoper og forbedret beskyttelse af nøglebiotoper i skoven (områder som er vigtige for at bevare f.eks. særlige arter, strukturer og levesteder).

De små værdifulde naturområder, bør inddrages i den fysiske planlægning ud fra en prioritering af deres kontinuitet og deres værdi som levested for arter. De bør om muligt sikres via en rumlige tilknytning til større sammenhængende naturområder. Fokus i denne planlægning bør dog være på områdernes naturindhold frem for deres geografiske placering.

# Prioritering af indsatser for biodiversiteten

De største trusler mod Danmarks biodiversitet er mangel på plads til arternes levesteder og menneskelig udnyttelse af de levesteder, som arterne er afhængige af. For langt de fleste truede og sjældne arters vedkommende, kan deres krav til levestedet ganske enkelt ikke integreres med produktion eller bebyggelse på de samme arealer.

> Hvis biodiversitetskrisen skal vendes, er det derfor afgørende, at der reserveres arealer, der har biodiversitet som hovedformål, og hvor naturens dynamiske processer (herunder græsning, oversvømmelse, brand, stormfald mv) får lov til at råde med så lidt menneskelig indblanding som muligt.

En arealreservation af denne form vil naturligvis være forbundet med omkostninger. Der er derfor behov for at sikre, at udpegningen af arealer bliver målrettet og gjort så omkostningseffektiv som muligt. Dette sker ved at arealerne prioriteres ud fra deres værdi som levesteder for truede arter og for naturens dynamiske processer.

Alle arter er en del af biodiversiteten, men for at bremse tabet i biodiversitet er det vigtigt at prioritere indsatsen, så vi hjælper de mest truede og sjældne arter først. Det er hér, biodiversitetskrisen brænder mest på. Samtidig vil en indsats, der er målrettet den truede og sjældne del af biodiversiteten, også komme mere almindelige og udbredte arter til gode – men ikke omvendt.

Derfor er det mest omkostningseffektivt at tilrettelægge sin indsats for biodiversiteten, så de truede og sjældne arter altid prioriteres højest.


![](/assets/images/soe.png)

Foto: Anne Eskildsen

*Små naturarealer kan indeholde vigtige naturværdier. Men mange naturarealer ligger i dag som ‘øer’ omgivet af et ‘hav’ af intensiv landbrugsjord. Dette gør naturværdierne, som findes på de små naturarealer, meget sårbar overfor udefrakommende negative påvirkninger, f.eks. fra markdriften.*


# Brandmandens Lov

Biodiversitetskrisen kan og skal i højere grad behandles som andre alvorlige krisesituationer: målrettet, effektivt og struktureret.

Dette er formuleret igennem ’Brandmandens Lov’ – der drager paralleller til, hvordan man lærer at planlægge og prioritere sin indsats, når man står overfor en alvorlig brand. I prioriteret rækkefølge: (1) Red det mest uerstattelige ud af branden, mens der er tid, f.eks. personer og højt skattet arvegods, (2) undgå at branden breder sig ved at beskytte nærliggende bygninger (3) når branden er slukket, skal de bygninger der kan, genopbygges (4) til sidst bygger man nyt, hvor der er bygninger, der ikke kunne reddes, så de passer sammen med det eksisterende.

På samme måde skal man som naturforvalter tilrettelægge sin indsats for biodiversiteten efter følgende prioritering (begyndende med højeste prioritet):

> I denne rapport prioriteres de anbefalede indsatser efter princippet i Brandmandens Lov. Derved sikres en målrettet, omkostningseffektiv og fagligt robust indsats for biodiversiteten.


---

§1. BEVAR uerstattelige naturområder, der allerede indeholder en høj biodiversitet. Det kan f.eks. være enge, overdrev, heder, moser, gamle træer, skove og krat. Dette kan f.eks. opnås ved at tinglyse arealet til naturformål, og at sikre, at der sker en hensigtsmæssig forvaltning af arealet, der har biodiversitet som hovedformål.


§2. BESKYT eksisterende naturarealer mod negative påvirkninger udefra, herunder brug af gødning og pesticider. Dette kan f.eks. opnås ved at udvide naturarealet eller udlægge en beskyttende bufferzone omkring det.

§3. GENOPRET naturarealer, der er blevet beskadiget af menneskelige aktiviteter. Dette kan f.eks. opnås ved at genindføre græssende dyr, genoprette en naturlig vandstand ved at lukke dræn eller genslynge vandløb og ophøre med udnyttelse af arealets ressourcer, f.eks. ved høslet, hold af honningbier etc.

§4. NYETABLÉR natur, hvor den er forsvundet. Dette kan ske ved at omlægge nuværende dyrkningsarealer til permanent natur. Gerne arealer, der allerede ligger i tilknytning til eksisterende naturarealer.

---


![](/assets/images/urt.png)

Foto: Anne Eskildsen

*Majgøgeurt*

# Korridorer i landskabet eller større sammenhængende naturområder

Intensivering af landbruget har bidraget til omfattende degradering, tab og opsplitning af naturlige levesteder som overdrev, enge, heder, mose og skove. I dag befinder de tilbageværende habitater sig ofte som små øer i en ’ørken’ af landbrugsland, og er derfor mere eller mindre isolerede fra hinanden. Dette fænomen kaldes for fragmentering.

Fragmentering betyder, at arternes levesteder bliver så små, at det kan være svært at opretholde levedygtige bestande. Fragmentering er også med til at gøre naturarealerne – og de arter, der lever i dem – mere sårbare overfor påvirkninger udefra, f.eks. fra markdrift, trafik og andre forstyrrelser. Tilsammen øger disse faktorer sandsynligheden for, at lokale bestande uddør.

Som svar på fragmenterings-problematikken har der i naturforvaltningen i årtier været tradition for et meget stærkt fokus på etablering af fysiske forbindelser mellem habitater. Dette skyldes en forventning om, at den fysiske sammenhæng mellem levesteder er vigtigt for, at arter kan bevæge sig rundt i landskabet. Dette har betydet, at der er brugt mange ressourcer på etablering af såkaldte spredningskorridorer, dvs. lineære elementer i landskabet, så som ’grønne kiler’, levende hegn, grønne bælter langs vandløb etc., som har til formål at lade dyr og planter bevæge sig mellem levesteder.

> Selvom intentionerne er gode, er fokus på etablering af korridorer problematisk, da forskningen ikke har kunnet påvise, at spredningskorridorer er i stand til at afhjælpe arters tilbagegang, samtidig med, at fokus på korridorer kan være med til at fastholde et fragmenteret landskab, og fjerne fokus fra mere omkostningseffektive tiltag (se f.eks. Rosenberg m.fl. 1997, Simberloff m.fl. 1992).

Forskning har vist, at de to vigtigste faktorer for bevarelsen af biodiversiteten er levestedernes kvalitet og størrelse (Poniatowski m.fl. 2018). Det har altså højest prioritet at etablere og bevare store, sammenhængende naturarealer af en høj kvalitet. Dernæst bør indsatsen fokusere på genopretning af degraderede eller forsvundne naturarealer. Denne tilgang øger ikke blot naturarealet værdi, men bidrager også til at modvirke fragmentering i landskabet.

> Det er derfor vigtigt at understrege, at der i forbindelse med planlægning af fremtidige naturprojekter, bør fokuseres på etablering af større naturarealer, men ikke nødvendigvis på fysisk sammenhæng mellem disse områder.

 

![](/assets/images/mast.png)

Foto: Anne Eskildsen

*Der bruges mange ressourcer på etablering af ’spredningskorridorer’ i landskabet, selvom dokumentationen af deres effekt for biodiversiteten er mangelfuld. Der bør i stedet fokuseres på etablering af sammenhængende naturarealer af en høj kvalitet.*


