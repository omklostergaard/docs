
![](/assets/images/logo-eskildsen-buur.png)

Udarbejdet af Naturrådgiverne Eskildsen & Buur ApS

# Sammendrag

> Rapporten opsummerer på de politiske målsætninger, der er sat for biodiversitet på EU og nationalt niveau. Der er overordnet set en åbenlys konflikt mellem de nuværende og fremtidige virkemidler (bl.a. via den kommende landbrugsreform) som private lodsejere kan benytte og EU ́s ambitiøse målsætninger for biodiversitet.


Når de frivillige ordninger er rammesættende for den danske naturforvaltning, så er det afgørende, at rammerne i form af vilkår og betingelser matcher målet med ordningerne. Dette er desværre ikke tilfældet med udformningen af de nuværende støtteordninger. Hvordan den ambitiøse strategi som EU har udarbejdet for at bremse tilbagegangen for biodiversiteten skal kunne opfyldes syntes dermed uklart.
Der mangler f.eks. arealspecifikke ordninger til varig udtagning af dyrkningsjord til biodiversitetsformål. Dette til trods for, at en væsentlig årsag til biodiversitetskrisen skyldes mangel på plads. Ligeledes mangler der konkrete virkningsfulde initiativer der sikrer en effektiv beskyttelse og forbedring af eksisterende naturområder.

Inden for de nuværende rammer er det sjældent almindelige produktionslandmænd som omlægger deres landbrugsdrift til fordel for mere biodiversitet. En interessant alternativ vej kan derfor være, at der kommer nye aktører på banen, som har en interesse i at bremse biodiversitetskrisen. Det kan f.eks. være investorer, pensionsselskaber, fonde eller kapitalstærke virksomheder. Deres indsatser kan dokumentere, at de bidrager positivt til at sikre biodiversiteten.


Biodiversitetskrisen kan og skal i højere grad behandles som andre alvorlige krisesituationer: målrettet, effektivt og struktureret. Udpegning af arealer bør derfor målrettes og gøres så omkostningseffektiv som muligt. Det kan ske ved at arealerne prioriteres ud fra deres værdi som levesteder for truede arter og for naturens dynamiske processer. I rapport prioriteres de anbefalede indsatser efter princippet i Brandmandens Lov. Derved sikres en målrettet, omkostningseffektiv og fagligt robust indsats for biodiversiteten.

De største trusler mod Danmarks biodiversitet er mangel på plads til arternes levesteder og menneskelig udnyttelse af de levesteder, som arterne er afhængige af. Hvis biodiversitetskrisen skal vendes, er det derfor afgørende, at der reserveres arealer, der har biodiversitet som hovedformål, og hvor naturens dynamiske processer (herunder græsning, oversvømmelse, brand, stormfald mv.) får lov til at råde med så lidt menneskelig indblanding som muligt.

Der er faglig konsensus omkring, hvilke handlemuligheder, der skal til for at modvirke en fortsat forringelse af den danske natur og som vil bidrage til at vende den negative udvikling for biodiversiteten. Der er brug for konkrete initiativer og handlinger som kan medvirke til at standse nedbrydningen af de tilbageværende levesteder og at udvide eksisterende kerneområder for biodiversiteten ved at skabe større, mere sammenhængende og mere dynamiske levesteder.

Intensivering af landbruget har bidraget til omfattende degradering, tab og opsplitning af naturlige levesteder som overdrev, enge, heder, mose og skove. Fragmentering betyder, Screening af potentialer for udvikling af naturnetværk på Sjælland 3 at arternes levesteder bliver så små, at det kan være svært at opretholde levedygtige bestande.  Fragmentering er også med til at gøre naturarealerne og de arter, der lever i dem mere sårbare overfor påvirkninger udefra. Tilsammen øger disse faktorer sandsynligheden for, at lokale bestande uddør.

Spredningskorridorer gennem landskabet har været et anvendt virkemiddel, men forskningen har ikke kunnet påvise, at spredningskorridorer er i stand til at afhjælpe arters tilbagegang. De to vigtigste faktorer for bevarelsen af biodiversiteten er levestedernes kvalitet og størrelse. Det har højest prioritet at etablere og bevare store, sammenhængende naturarealer af en høj kvalitet. I forbindelse med planlægning af fremtidige naturprojekter, bør der fokuseres på etablering af større naturarealer, men ikke nødvendigvis på fysisk sammenhæng mellem disse områder.

I analysen som ligger til grund for udvælgelse af områder til prioritering af biodiversiteten på Sjælland er der taget udgangspunkt i to centrale metoder: ”Værktøj til national prioritering” og ”Bioscore”. Disse metoder er vurderet til at være de mest relevante at anvende som grundlag for en prioritering af biodiversiteten på Sjælland, da metoderne repræsenterer det bedste tilgængelige vidensgrundlag for rumlig planlægning af indsatser for Danmarks biodiversitet.

En række andre data kan dog også være relevante for vurderingen af, hvor man bør prioritere indsatser for biodiversitet. Der er beskrevet 2 supplerende metoder: kommunernes udpegning af potentiel natur, samt placering og viden om eksisterende naturprojekter på Sjælland.  Dette for at informere om steder, hvor der allerede sker en indsats for biodiversiteten, eller hvor der vurderes at være et potentiale for at udvikle biodiversiteten yderligere.

Kortlægningen viser et mere eller mindre sammenhængende netværk af 65 kvadrater, der strækker sig over Nordsjælland, Københavnsområdet samt Midtog Sydsjælland. Kortlægningen viser, at det vil være omkostningseffektivt både økonomisk og for biodiversiteten at arbejde for udvikling af et stort, sammenhængende netværk af levesteder på tværs af Sjælland. Dette overblik kan både være relevant ift.  at skabe synergi med eksisterende projekter og samtidig synliggøre , hvor der pt. mangler en ambitiøs indsats for biodiversiteten.

Til trods for en lang række uhensigtsmæssigheder i de danske regler og tilskud, er der gennem de sidste år igangsat en række små som store visionære naturprojekter over hele landet.  Projekterne er i høj grad igangsat med midler fra forskellige naturfonde. Skal den negative udvikling for biodiversiteten vendes, er det helt afgørende at der igangsættes flere, større og ambitiøse naturprojekter.

Der gives afslutningsvist eksempler på succesfulde naturprojekter. Fælles for disse projekter er, at der indledningsvist er indhentet faglig viden om optimale indsatser og hvilke processer der fremmer og booster biodiversiteten bedst muligt. Der udsættes altid store hjemmehørende planteædende dyr, da de har en nøglefunktion ift. at fremme biodiversiteten. Dyrene går vildt og ude året rundt. Der udarbejdes baseline og moniteres løbende på projekterne. I flere projekter er der desuden fokus på lokal udvikling og vækst gennem bl.a. bæredygtig turisme, oplevelsesøkonomi, samt lokalt fremstillede
kvalitetsprodukter.


