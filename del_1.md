# DEL 1 – Politiske rammer for biodiversitetsindsatser

## Politiske målsætninger for biodiversitet – på EU-niveau og nationalt
Der er igangsat en række politiske initiativer for at fremme biodiversiteten. Initiativerne udgår primært fra EU, hvor initiativerne efterfølgende skal implementeres og udmøntes via dansk lovgivning. Af centrale initiativer kan nævnes følgende, som beskrives mere uddybende i det følgende:

a. FN ́s verdensmål

b. EU ́s biodiversitetsstrategi

c. Natura 2000 målsætninger

d. Landbrugsreformen (CAP) 2023 – 2027

e. EU ́s taxonomi for bæredygtighed

f. Biodiversitetsplan for Danmark

## FN ́s verdensmål
FN ́s 193 lande vedtog i 2015 17 verdensmål for bæredygtig udvikling. Ud af de 17 verdensmål indgår også mål om at beskytte og fremme udviklingen af biodiversitet. Særligt mål 15 har fokus på indsatser til gavn for biodiversiteten. Målsætningerne handler om at beskytte og genoprette økosystemer og standse tab af biodiversitet (Verdensmålene). Målopfyldelsen er sat til 2030. FN ́s verdensmål har givet inspiration til og danner i høj grad grundlag for udarbejdelse af EU ́s biodiversitetsstrategi.

## EU ́s biodiversitetsstrategi

EU’s biodiversitetsstrategi for 2030 er en samlet, ambitiøs og langsigtet plan for at beskytte naturen og standse nedbrydningen af økosystemer. Strategien skal danne grundlag for Europas vej mod genopretning af økosystemer inden 2030. Planen indeholder specifikke foranstaltninger og forpligtelser.

### Vejledninger skal sikre implementering af strategien
De første 2 vejledninger til implementering af strategien er netop udkommet i juni 2022 (EU-kommissionen, 2022). Det drejer sig om følgende vejledninger:

*“Vejledning for kriterier for områdeudpegning af beskyttede og strengt beskyttede” og “Vejledning om prioritering og udvælgelse af arter og naturtyper til opfyldelse af 30 % forbedringsmålet”*

**“Vejledningen for udpegning af beskyttede og strengt beskyttede områder”:**

Denne vejledning indeholder kriterier for, hvad der kan medregnes som beskyttede og strengt beskyttede områder på både land og hav i forbindelse med målene under EU’s biodiversitetsstrategi. Alle medlemslande skal senest ved udgangen af 2022 melde deres bidrag ind til opfyldelse af målsætningen om 30 % beskyttede områder, heraf 10 % strengt beskyttet (EU-kommissionen, okt. 2021). Herefter vil der være en proces, hvor indmeldingerne drøftes i de biogeografiske grupper (Danmark har 2 biogeografiske zoner). For de hhv. 30 og 10 % forbedringsmål er der ikke tale om en nationalt krav, men et samlet EU-krav.


---
**Hvad indebærer 30 %-målsætningen**

* Færdiggørelse af Natura2000-netværket.

* Effektive bevaringsmål og forvaltningsplaner/tiltag for alle beskyttede og strengt beskyttede områder.

* OECM’er kan tælle med i 30%-målet (Other Effective area-based Conservation Measures). Målsætning om at gennemføre en naturbeskyttelse via en multifunktionel udnyttelse af arealerne.

**Hvad indebærer 10%-målsætningen**

* Juridisk beskyttede områder, designet til at bevare eller genoprette naturlige processer

* Naturlige processer betyder, at områderne som udgangspunkt skal være uden menneskelig aktivitet, men begrænset rekreativ aktivitet kan finde sted, hvis det ikke kompromitterer bevaringsmålene.

* Gamle og uforstyrrede skove bør være omfattet af streng beskyttelse.

* Andre kulstrofrige habitater bør også underlægges streng beskyttelse (fx tørveog vådområder).

---

På baggrund af disse kriterier for 30/10 målene, skal medlemslandene udpege nye nationalt beskyttede områder og integrere økologiske korridorer for at etablere et sammenhængende netværk af beskyttede områder på 30 % af EU’s landarealer og 30 % af EU’s havområde, herunder de 10 % under streng beskyttelse. Medlemslandene har indtil udgangen af 2023 til at vise betydelige fremskridt for, hvordan de retsligt vil udpege nye beskyttede områder og integrere økologiske korridorer.

*“Vejledning om prioritering og udvælgelse af arter og naturtyper til opfyldelse af 30 % Forbedringsmålet”:*

Denne vejledning handler om, hvordan medlemsstaterne bør udvælge og prioritere arter og naturtyper inden for rammerne af habitatog fuglebeskyttelsesdirektivet til at opfylde målet om, at standse tilbagegangen for 30 % af arterne og naturtyperne (EU-kommissionen, 2021).

Konkret skal mindst 30 % af arter beskyttet i henhold til fugleog habitatdirektiverne være i positiv fremgang. Der skal tages udgangspunkt i arter, som i øjeblikket ikke er i gunstig tilstand. Beskyttelsen gælder både den enkelte art, men også dens levesteder. Disse arter skal være i gunstig tilstand senest i 2030 eller i det mindste vise en stærk positiv tendens. Derudover fastsætter målet også, at der i 2030 ikke må være flere arter eller naturtyper i tilbagegang.

For at nå målene følger en tilsvarende proces (som for udpegning af beskyttede områder) med indmeldinger fra medlemslandene og efterfølgende drøftelser i biogeografisk regi. Ultimo 2022 skal hvert EU-land leverer en foreløbig liste med de arter og naturtyper, som i 2030 skal vise en positiv udviklingsretning. Samtidig skal medlemslandene oplyse, hvorledes disse er udvalgt.



![](/assets/images/knudshoved.png)

*På Knudshoved Odde har man igennem et initiativ mellem en privat lodsejer og kommunen omdannet 280 ha tidligere dyrkningsjord til vild natur. I dag græsses arealet af bl.a. vilde heste og kvæg, som er med til at sætte gang i udviklingen af en rig biodiversitet i området.*

## Videre proces for at nå målene – hvordan?

De enkelte lande har 2 år til at udrulle planen for genopretning. Hvordan disse vejledninger skal omsættes i praksis, skal miljøministeriet nu (efterår 2022) til at finde ud af.

> Det vides pt. ikke, hvordan disse ambitiøse EU-mål skal føres ud i livet, og hvilke politiske initiativer der skal igangsættes for at nå målene. Det kan blot konstateres, at der er under 8 år til at omsætte EU ́s strategi til konkret målbare initiativer.

Det er en ekstremt stor og omfattende opgave, som vil kræve at der snarest igangsættes en målrettet og virkningsfuld indsats, hvis det på nogen måde skal lykkedes at opfylde målene. Det må
forventes, at der skal ske en forskydning i den nuværende arealanvendelse, hvor flere arealer udvikles til varig natur. Derudover er der behov for et helt andet målrettet fokus på de indsatser der foregår på de værdifulde naturarealer, da det i dag må konstateres at den forvaltning der foregår på selv de mest værdifulde naturarealer ofte ikke gavner biodiversiteten (Eskildsen m.fl., 2022).

En central udfordring er i høj grad, at der mangler positive incitamenter til de lodsejere, der ønsker at bidrage til en omstilling med større fokus på biodiversitet. De nuværende tilskud og regler som er rammesættende for den nuværende forvaltningsindsats skaber i høj grad hindringer frem for at fremme udviklingen mod mere biodiversitet (Holbeck m.fl., 2021).

# Øvrige målsætninger i EU ́s biodiversitetsstrategi

I EU ́s biodiversitetsstrategi indgår også en lang række øvrige målsætninger som f.eks. handler om:

* At arter ikke viser forringelse i bevaringstendenser og –tilstand. Dette skal måles ved monitering af et udvalg af almindelige fuglearter, der er forbundet med specifikke levesteder. Sjældne arter er udelukket.

* At nedgangen i bestøvere skal vendes. Dette skal måles ved at iværksætte et moniteringsprogram for en række græslandssommerfugle.

* At mindst 10 % af landbrugsarealet har stor diversitet (indikatorer under udarbejdelse).

* At mindst 25 % af landbrugsjorden forvaltes som økologisk landbrug, og udbredelsen af agroøkologiske metoder er øget betydeligt.
* At risikoen for og brugen af kemiske pesticider skal reduceres med 50 %, og brugen af farligere pesticider reduceres med 50 %.

* At der plantes yderligere tre milliarder træer i EU under fuld overholdelse af økologiske principper.

*(EU-kommissionen, 2021)*

# Naturgenopretningslov

EU-kommissionen har i juni 2022 vedtaget et forslag til en naturgenopretningslov (Den Europæiske Union, 2022). Loven har til formål at genoprette økosystemer, levesteder og arter i hele EU’s landog havområder for at:

* Muliggøre langsigtet og vedvarende genopretning af en biodivers og modstandsdygtig natur

* Bidrage til at nå EU’s mål for modvirkning af og tilpasning til klimaændringer

* Opfylde internationale forpligtelser for biodiversitet

## Ambitiøs lovgivning fastsætter de juridiske rammer

> Naturgenopretningsloven er den første lovgivning nogensinde, der udtrykkeligt er rettet mod genopretning af Europas natur. Målsætningen er bl.a. at genoprette de 80 % af de europæiske levesteder, der er i dårlig stand, samt at genoprette forskellige typer af økosystemer fra skov og landbrugsjord til marine, ferskvandsog byøkosystemer. Målet er desuden at mindst 20 % af EU’s landog havområder inden 2030 er omfattet af naturgenopretningsforanstaltninger og i sidste ende at udvide disse til at omfatte alle økosystemer, der har behov for genopretning inden 2050.


![](/assets/images/markfirben.png)
*Markfirben*

Der er tale om juridisk bindende mål for naturgenopretning i forskellige økosystemer for alle medlemslandene som supplement til eksisterende lovgivning. Loven udmøntes i en forordning, som er bindende for alle medlemslandene (Generaldirektoratet for miljø, 2022).

Loven vil opskalere eksisterende erfaringer med naturgenopretningstiltag som rewilding, bevarelse af træer, grønnere byer og infrastruktur, samt begrænse forurening for at give naturen mulighed for at reetablere sig.

## Loven giver ikke flere beskyttede områder

Loven om naturgenopretning er dog ikke ensbetydende med en naturbeskyttelse og fører ikke automatisk til flere beskyttede områder. Tanken bag dette er, at mens naturgenopretning også
er nødvendig i beskyttede områder på grund af deres stadig dårligere tilstand, behøver alle genoprettede områder ikke at være beskyttede områder. Der kan derfor fortsat være skovog landbrugsaktiviteter i de 30 % beskyttede områder, hvilket der derimod ikke er lagt op til inden for de 10 % strengt beskyttede områder. Den nye lov bygger på eksisterende lovgivning, men dækker alle økosystemer i stedet for at være begrænset til habitatdirektivet og beskyttede Natura 2000-områder.

For at bidrage til at nå målene og samtidig bevare fleksibiliteten i forhold til nationale forhold vil lovgivningen kræve, at medlemslandene udarbejder nationale genopretningsplaner i tæt samarbejde med forskere, interesserede interessenter og offentligheden.

# Natura 2000 målsætninger

Habitatdirektivet blev vedtaget i 1992 og har siden forpligtet EU’s medlemslande til at bevare udvalgte naturtyper og arter, der er karakteristiske, sjældne eller truede i EU.

## Udpegningsgrundlag

På baggrund af habitatog fuglebeskyttelsesområderne har alle medlemslandet tilbage i 1992 udpeget beskyttede naturområder som har særlig betydning og indeholder bevaringsværdige arter og naturtyper på Europæisk plan. I Danmark er der udpeget 250 Natura 2000 områder, på både land og i havet. Det svarende til 9 % af det danske landareal og 26 % af det danske havareal. Inden for de udpegede Natura 2000-områder, gælder særlige retningslinjer for planer og projekter, herunder ansøgninger om tilladelse mv., der kan påvirke Natura 2000-områder. Dette for at beskytte arter og naturtyper.

## Målsætninger

I Danmark er 60 naturtyper og 84 arter omfattet af direktivet (Fredshavn, J., 2019).

Det er politisk vedtaget i EU, at de udpegede arter og naturtyper skal sikres gunstig bevaringsstatus. Alle medlemslande skal derfor hvert 6. år rapportere bevaringsstatus for de udpegede naturtyper og arter omfattet af Habitatdirektivet. Dette som følge af Habitatdirektivets artikel 17. Der er gennemført 3 Artikel 17-rapportering fra Danmark (2007, 2013 og 2019). Data bygger på et egentligt overvågningsprogram, og rapporteringen giver derfor mulighed for at vurdere udviklingen gennem årene for de fleste naturtyper og arter.

## Status for arter og naturtyper

Resultat af den seneste NOVANA opgørelse fra 2019 viser, at af de 60 rapporterede naturtyper er 95 % i enten stærkt ugunstig eller moderat ugunstig bevaringsstatus og af de 84 rapporterede arter er 57 % i stærkt eller moderat ugunstig status (Fredshavn *et. al,* 2019).

Den samlede tilstand er dermed ikke forbedret, tværtimod er der samlet set fortsat en tilbagegang for biodiversiteten (Fredshavn *et. al,* 2019).
 
## Indsatsen skal gennemføres med frivillige initiativer

I Danmark er det politisk bestemt, at Natura 2000 indsatser på privatejet jord skal ske via frivillige initiativer. Incitamenterne skal findes i de frivillige ordninger under landdistriktsprogrammet. Derfor er det en stor udfordring, at de eksisterende naturordninger er ufokuserede ift. de ambitiøse målsætninger og at ordningerne ikke i tilstrækkeligt omfang kan opfylde de faglige målsætninger (Eskildsen et. al, 2022), (Ejrnæs m.fl. 2021).

Samtidig mangler der incitamenter, som gør det attraktivt for landmænd og private lodsejere at gøre en indsats for at fremme biodiversiteten. Landmænd og lodsejere føler sig i mange tilfælde dårligt informeret og inddraget ift. de indsatser der bør gennemføres på deres arealer for at fremme biodiversiteten (Eskildsen et. al, 2022). Der synes dog pt. ikke at være politisk vilje og fokus til at ændre på dette.

# Landbrugsreformen (CAP) 2023-2027

EU ́s nye landbrugsreform (CAP-reformen) træder i kraft 1. januar 2023. Reformen sætter rammerne for den fælles landbrugspolitik og støtte til europæiske landmænd. Planen indeholder også mål for implementering af tiltag til gavn for biodiversiteten (Landbrugsstyrelsen, 2022).

Hovedparten af de nuværende ordninger under Landdistriktsprogrammet videreføres med minimale tilpasninger, mens der indføres en række nye krav og tilvalgsordninger i tilknytning til basisindkomsstøtten (det der i den nuværende reformperiode kaldes Grundbetaling).

## Ny krav i CAP-reformen: GLM 8 – krav om 4 % udtagning af omdriftsjord

Som en del af den nye CAP-reform kommer der bl.a. et obligatorisk krav (via GLM 8) til alle landbrugere, som modtager Basisindkomststøtte. For fremover at modtage støtte skal der udtages 4 % omdriftsjord til ikke-produktive elementer. Formålet med at indføre dette krav er, at udtage landbrugsjord til biodiversitetsfremmende formål. De 4 % kan flyttes rundt årligt. Det forventes, at en del vil blive udlagt som fjernbrak.


*↓ Der mangler pt. incitamenter, der gør det attraktivt for private lodsejere at gøre en indsats for at fremme biodiversiteten.*

![](/assets/images/mark-to-personer.png)

### Kan give negativ effekt for biodiversiteten

I praksis vurderes det, at GLM 8 kravet kan få en direkte negativ effekt for biodiversiteten, selvom det modsatte var hensigten. Dette skyldes, at der er tale om en 1-årige ordninger uden krav om varigt udtag af landbrugsjord til naturformål. Arealer under GLM 8 må ikke græsses.
Som det ser ud pt. (september 2022) vil også de landbrug, hvor hidtil dyrkede omdriftsarealer nu er udlagt som en del af et sammenhængende naturprojekt med græssende dyr, blive omfattet af 4 % kravet. Konsekvensen af dette bliver (hvis ikke reglerne ændres) at hegnet enten skal rykkes, så dyrene ikke græsse på 4 % af arealet – eller der skal findes andre arealer der kan udlægges til opfyldelse af GLM 8. Sådanne betingelser er direkte i modstrid med indsatser til gavn for biodiversiteten. Samtidig forventes det, at prisen på de ringeste dyrkningsjord kan stige som følge at øget efterspørgsel på arealer til fjernbrak. Dette kan få betydning for omkostninger ved udtag af landbrugsjord til varig natur og dermed forringe incitamentet.

## Bio-ordning for biodiversitet

Landbrugere kan under den nye reform søge en række frivillige tilvalgsordninger, herunder en bio-ordning for biodiversitet. Formålet med ordningen er at tilgodese de landbrugere, der ønsker at gøre noget ekstra på deres arealer til gavn for biodiversiteten. Landbrugsstyrelsen beskriver også, at ordningen skal bidrage til, at Danmark kan leve op til EU’s biodiversitetsstrategi i 2030 (Landbrugsstyrelse, 2022). Tilskud gives for at landbrugere udlægger ikke-produktive områder på deres omdriftsarealer udover de fire % som skal udlægges via GLM 8. Ikke-produktive elementer er brak, småbiotoper eller markbræmmer.

*↓ Bio-ordningen i den nye CAP-reform har til formål at sikre en rigere biodiversitet i agerlandet, men med introduktion af høje tilskudssatser til etablering af énårige tiltag, forventes den reelt at komme til at stå i vejen for implementering af de tiltag, der beviseligt er nødvendige for at sikre biodiversiteten bedre forhold.*


![](/assets/images/landskab.png)

### Høje tilskudssatser til bio-ordning kan hindre reelle indsatser til gavn for biodiversiteten

Det bliver langt mere økonomisk attraktive at søge tilvalgsordninger under bio-ordninger for biodiversitet end at søge de nuværende 5-årige tilskud til græsning af naturarealer. Satsen for bio-ordningen for biodiversitet forventes at blive ca. 1.000 kr. mere pr. ha end hvis der søges tilskud til græsning via det 5-årige tilskud til pleje af græsog naturarealer.

Derfor kan de nye ordninger reelt komme til at stå i vejen for udvikling af mere langsigtede større og mere ambitiøse naturprojekter som inddrager nuværende omdriftsarealer. Bioordningen kan dog ikke søges på arealer, der er beskyttede efter naturbeskyttelseslovens §3 eller på særlige udpegede Natura-2000 arealer, hvilket er yderst hensigtsmæssige, da det ellers kunne forrykke interessen for græsningsordningen yderligere. Det er under afklaring, om begrænsningen også vil gælde arealer, der har en HNV-score på fem eller derover, hvilket vil være ønskeligt set ud fra hensyn til indsatser for biodiversitet (Landbrugsstyrelsen, 2022).

## Samlet vurdering af den ny CAP-reform: Ringe værdi for biodiversiteten

Samlet set tyder alt desværre på, at den konkrete udmøntning af den nye landbrugsreform både bliver administrativt tung, svær at gennemskue og med ringe effekt for biodiversiteten. Dette til trods for, at reformen italesættes af både politikere og embedsværket som et væsentligt skridt på vej mod mere og bedre biodiversitet. Samme kritikpunkt af reformens reelle effekt for biodiversitet var fremme uden den forrige CAP-reform (Den Europæiske revisionsret, 2020).

Som en del af CAP-reformen er der krav om, at reformens effekt for biodiversitet skal vurderes i løbet af de første par år.

# Tilskud til indsatser for biodiversitet via Landdistriktsprogrammet

De nuværende tilskudsordninger med tilskud til biodiversitetsformål videreføres stort set fra det igangværende Landdistriktsprogram.

## 5-årigt tilskud til pleje af græsog naturarealer

For de lysåbne arealer er det 5-årige tilskud til pleje af græsog naturarealer grundpillen i den danske naturforvaltning ift. at give lodsejere/ dyreholdere et økonomisk incitament til at sikre afgræsning af værdifulde naturarealer. Ordningen har til formål at beskytte og forbedre biotopforholdene og biodiversiteten med afgræsning og slæt. Ordningen kan udelukkende søges på lysåbne arealer inden for særligt udpegede område eller på arealer med et vist naturindhold (Landbrugsstyrelsen, 2022). Denne ordning er ikke kompatibel med tilskud til skovgræsning.

## Nuværende 5-årige tilskudsordninger giver ringe effekt for biodiversiteten

Pleje græs-ordningen er stort set uændret de sidste 10-15 år. Dvs. at tilskudssatser og kontrolmetoder kun er justeret i mindre omfang. Dette til trods for stor kritik gennem mange år fra både landbruget og grønne organisationer af den manglende effekt for biodiversitet (Gjerding, 2021; Holbeck, 2021).

Udfordringen er, at kontrolsystemet medfører, at mange lodsejere gennemfører en forvaltning, som er mere intensiv, end det, som giver de bedste resultater for biodiversiteten (Vesterlund m.fl., 2022). Det skyldes i høj grad at den nuværende kontrolmetode tilskynder til en mere intensiv drift (dvs. en mere intensiv græsning ofte suppleret med en slåning), hvilket kan være til direkte skade for biodiversiteten. Der er dermed ikke nogen regler i de nuværende ordninger, som sikrer mod overgræsning med tab af biodiversitet til følge (Vesterlund m.fl., 2022; Fredshavn, J. 2019).

## Lavbundsprojekter og skovrejsning

Som centrale virkemidler for at minimere og afhjælpe klimabelastningen fra landbruget, er der afsat store beløb både nationalt og via Landdistriktsmidlerne til hhv. skovrejsning og lavbundsprojekter. Begge projekttyper italesættes ofte også som virkemidler til opfyldelse af mål for biodiversitet.

For lavbundsprojekterne er det helt afgørende, hvordan de tilrettelægges og igangsættes, hvis der skal opnås en effekt for biodiversiteten og det er langt fra givet, at sådan en effekt opnås (Fløjgaard m.fl., 2022).

Når der etableres skovrejsningsprojekter er de vigtigste grunde til skovrejsning da heller ikke biodiversitet, men derimod beskyttelse af grundvand, binding af kulstof og produktion af træ, fremme af rekreative værdier ved byerne, samt en reduktion af anvendelsen af pesticider og gødning ved at gå fra landbrug til skov. Dertil kommer politiske mål om at fordoble andelen af skov over en generation i Danmark.

Der er en forventning om, at skovrejsning på landbrugsjord på langt sigt kan gavne biodiversiteten. Dette vil ligesom med lavbundsprojekterne dog i høj grad komme an på tilrettelæggelsen og driften. På kort sigt vurderes skovrejsning ikke at bidrage væsentligt til beskyttelsen af skovenes biodiversitet ( Johannes m.fl., 2013).


*↓ De nuværende tilskudsordninger til græsning af naturarealer medfører, at der på mange værdifulde naturarealer praktiseres en alt for intensiv græsning, hvilket kan være til stor skade for biodiversiteten.*

![](/assets/images/koer.png)

Foto: Anne Eskildsen

# EU ́s taxonomi for bæredygtighed

EU ́s taksonomi for bæredygtighed har til formål at omstille det finansielle system i EU, så det bliver nemmere at skelne imellem bæredygtige og ikke-bæredygtige investeringer. Dette for at sikre incitamenter til mere bæredygtige investeringer for virksomheder. Det er med andre ord et værktøj til brug for de finansielle aktører, som samtidig indeholder en række rapporteringskrav til virksomheder (Dansk Erhverv, 2022).

### Skal modvirke greenwashing

Det fælles klassifikationssystem betyder, at taksonomien kan bidrage til at modvirke ”greenwashing”, hvor man får et produkt til at se mere ”grønt” ud, end det reelt er. Samtidig vil taxonomien sikre, at der indenfor EU anvendes samme standarder for, hvad der er bæredygtigt i de enkelte medlemslande.

### Metode til vurdering af, om investeringer er bæredygtige

En teknisk rapport om indhold i EU ́s taxonomi for bæredygtighed er under udarbejdelse. Heri defineres krav fra EU som hhv. landmænd og virksomheder fremover skal opfylde, hvis de vil optage billigere lån. For investeringsselskaber mv. i EU betyder taksonomiforordningen bl.a., at de skal kunne forklare, i hvor høj grad deres investeringer lever op til taksonomien, så investoren på den måde kan vide om det reelt er en bæredygtig løsning, investeringen placeres i. Det forventes, at investeringsfonde, der investerer på baggrund af ESG-ratings (Environmental, Social and Governance bæredygtighedskriterier), bl.a. vil bruge den nye taksonomiforordnings klassificering som grundlag, når de investerer i bæredygtige løsninger på tværs af EU.

Taksonomien opstiller 6 overordnede miljømål som aktiviteter, der kan klassificeres som bæredygtige:

* Forebyggelse af klimaforandringer

* Tilpasning til klimaforandringer

* Beskyttelse af vand eller andre ressourcer relateret til havet

* Bidrag til overgangen til en cirkulær økonomi

* Forebyggelse og bekæmpelse af forurening

* Beskyttelse og genopbygning af biodiversitet

Hvilke konkrete aktiviteter, der anses som omfattet af de enkelte miljømål, samt de tekniske screeningskriterier for klassificeringen af, om en aktivitet er omfattet eller ej, vil blive uddybet og beskrevet i såkaldte ”delegerede forordninger”, som udarbejdes af Kommissionen.

Parametre for klima er udarbejdet i 2021, gældende fra 2023. Kriterier for biodiversitet forventes fastlagt ultimo 2022. De første udkast tyder på, at der bliver opstillet meget specifikke og ambitiøse mål.

<!-husk at behold "" efter sletninge af resten -->
# Naturog Biodiversitets-pakken

På den nationale scene er seneste politiske initiativ fra politisk side, at der i Danmark d. 4. december 2021 blev vedtaget en Naturog Biodiversitetspakken. Der er i aftalen fastlagt følgende:

* 15 Naturnationalparker skal opføres.

* Der udlægges 75.000 ha til urørt skov.

Dertil kommer, at der som en del af naturog biodiversitetspakken blev nedsat et biodiversitetsråd. Rådets opgave er bl.a. at rådgive regeringen om en ny biodiversitetslov.

### På vej, men langt fra målet

Etablering af de 15 naturnationalparker er en særdeles ny og positiv udvikling i dansk naturforvaltning. Det er dog langt fra nok til at løse de udfordringer der er ift. at sikre biodiversiteten i Danmark.

> De nye Naturnationalparker vil komme til at udgøre arealmæssigt ca. 25.000 ha, hvilket svarer til under 1 % af det danske landareal. Derfor er det trods det store fokus på etablering af naturnationalparker – selvsagt langt fra nok til at nå EU ́s mål om 10 % strengt beskyttet natur.


# Konklusioner vedr de politiske indsatser og initiativer

Som det fremgår af ovenstående gennemgang af de igangværende og kommende initiativer og indsatser for biodiversitet, så er der en tydelig diskrepans mellem EU-målsætninger for biodiversitet og de konkrete nationale incitamenter og virkemidler der kan benyttes til at nå målene.

Der er gennem årene påvist et tydeligt misforhold med en lang række barrierer som er til hinder for, at landmænd/lodsejere kan gennemføre den for biodiversiteten mest optimale indsats (Holbeck, H. B., 2021). Samtidig er det påvist, at de hidtidige indsatser for biodiversitet langt fra har haft en positiv og synlig effekt for hverken arter og naturtyper. Tværtimod ses en fortsat tilbagegang for biodiversiteten (Fredshavn et. Al, 2019).

## Frivillige ordninger er rammesættende for forvaltningsindsatserne

Det er politisk bestemt i Danmark, at naturindsatser primært skal gennemføres via frivillige tilskudsordninger. Det gælder f.eks. Natura 2000 implementeringen, vådområder, lavbundsprojekter m.m.

> Når de frivillige ordninger er rammesættende for den danske naturforvaltning, så er det afgørende, at rammerne i form af vilkår og betingelser matcher målet med ordningerne. Dette er som beskrevet i ovenstående, desværre ikke tilfældet med udformningen af de nuværende støtteordninger.

## Mangel på nye politiske initiativer

> Der er pt. ingen national plan om forandringer eller implementering af nye ordninger eller tilpasning af eksisterende regelsæt, der for alvor tager højde for de påviste barrierer og manglende incitamenter. Hvordan den ambitiøse strategi som EU har udarbejdet for at bremse tilbagegangen for biodiversiteten skal kunne opfyldes synes dermed meget uklart.

Det er særligt bekymrende, da der pt. ikke findes arealspecifikke ordninger for varig udtagning af dyrkningsjord til biodiversitetsformål. Dette til trods for, at en væsentlig årsag til biodiversitetskrisen skyldes mangel på plads. Ligeledes mangler der konkrete virkningsfulde initiativer der sikrer en effektiv beskyttelse og forbedring af eksisterende naturområder.

Gennem de sidste mange år har de danske naturog miljøindsatser været koncentreret om minimering af udledning af næringsstoffer til vandmiljøet. Dette fokus er over de seneste år erstattet af et stort fokus på klimaløsninger. Globalt set er biodiversitetskrisen dog lige så stor og alvorlig som klimakrisen. Der er derfor behov for øget politisk opmærksomhed omkring akutte løsninger for at bremse tilbagegangen for biodiversiteten.

Desværre er der pt. ikke noget der tyder på, at der ændres væsentligt på den førte politik i retning af for alvor at ændre på de eksisterende regler og give incitamenter til at der kan disponeres arealer til sammenhængende natur til biodiversitetsformål til private lodsejere.

## Flere store visionære naturprojekter skyder op

Til trods for manglende incitamenter og uhensigtsmæssige regler, er der dog gennem de sidste år igangsat en række små som store visionære naturprojekter over hele landet. Disse projekter er i høj grad igangsat med midler fra forskellige naturfonde (primært støttet af 15. juni fonden, Åge V. Jensens fond, Fugleværnsfonden og Den Danske Naturfond). Dertil kommer en række EU-finansierede projekter, som typisk er igangsat med EU LIFE midler.

> Resultaterne og erfaringerne fra naturprojekter viser, at det har en yderst positiv effekt for biodiversiteten at igangsætte naturprojekter, der bygger på faglig solid viden. 

Nogle projekter tager udgangspunkt i genopretning af naturområder, andre inddrager dyrkningsarealer til varig natur, flere projekter kombinerer eksisterende natur med ny natur. Fælles for de succesfulde projekter er, at et fagligt fundament og udgangspunkt sikrer, at projekterne kommer rigtigt fra start (se eksempler i rapportens del 3).

## Skal nye aktører redde biodiversiteten

Skal den negative udvikling for biodiversiteten vendes, er det helt afgørende af der igangsættes flere, større og mere ambitiøse naturprojekter. De politiske målsætninger er sat på EU niveau, men de konkrete politiske initiativer mangler at blive omsat til handling og udmøntet i Danmark i større skala.

Inden for de nuværende rammer, er det ikke forventeligt, at almindelige landmænd i stor stil vil omlægge deres drift, vaner og økonomiske fundament til fordel for mere biodiversitet. Derfor kan en ulig vej være, at der kommer nye aktører på banen som har en reel interesse i at bremse biodiversitetskrisen. I øjeblikket ses en markant udvikling, hvor flere og flere private investorer, fonde eller kapitalstærke virksomheder, der ønsker at dokumentere, at de bidrager positivt til at sikre biodiversiteten, f.eks. finansierer etablering af store naturarealer på flere hundrede – tusinde hektarer. Lignende initiativer ses fra f.eks. Danmarks Økologiske Jordbrugsfond, der opkøber arealer for at sikre omlægning til økologisk landbrug (Hildebrandt et. al, 2022).


![](/assets/images/dyr.png)

*Et ambitiøst nyt naturprojekt i Kragelund Mose ved Vejen er bare ét eksempel på nye, private initiativer for biodiversiteten, der springer frem. I mosen, som pt inkluderer knap 100 ha natur, er der bl.a. udsat ungarske uldgrise, exmoor ponyer og vandbøfler. På billedet ses i forgrunden nogle af de mange orkideer, som er vokset frem efter græsningen er sat i værk.*


